من خوشبختانه بخت آن را داشتم که با استادانی همچون دکتر دبیرمقدم(نحو و تحلیل کلام)، حق شناس(معناشناسی و ادبیات از منظر زبان شناسی)، ضیاحسینی(واج‌شناسی، اصول آموزش)، دکتر صادقی (فرهنگ‌نگاری)، و حتی دکتر باطنی (یک جلسه برای اصول و مبانی فرهنگ نگاری) درس داشته باشم. هرکدام از این استادان علاوه بر زبان‌شناسی درس‌های معنوی خاصی به من و دوستانم آموختند. دبیرمقدم دقت، و احترام به شخصیت دیگران، حق‌شناس بی اعتنایی به مطامع دنیوی، ضیاحسینی دقت و سخت‌گیری علمی و متانت. از این میان این دکتر باطنی بود که در مقام معلم واقعاً با روش‌های عالمانه خود درس را در ذهن ما می‌نشاند. بسیار منسجم، متین و با تکرار و تمرین مطلب را به دانشجو می‌آموزاند، نه مغلق سخن می‌گفت نه پراکنده. اگر بنا به کلاس‌های درسی باشد که در آن شرکت کرده‌ام، بهترین معلم از نظر من دکتر باطنی است که اگرچه حالیا دیریست آن بی‌کاروان مرد، دستش را از تدریس کوتاه کرده اند (از سال 62 گمان کنم)، لیکن دیگران باید خیلی چیزها از او فراگیرند. استادان خاکستریند. برخی رو به سفید برخی رو به سیاه.
اما من از استادان زبان‌شناسی نام بردم، لیک فراموش نمی‌کنم که چه تعداد معلم که در زندگی ما را از درسی گریز دادند، و چه بسا معلمی که این طفل گریزپای را جمعه به مکتب نشاندند.